# Teorihandboken - UX och design (UD)
Studerande: Malin Bragazzi

## UD 1.1 Grafik och design för webbsidor
**Vad:**
Grafik och design för webbsidor handlar om visuella element används för att skapa en användarvänlig och gärna snygg webbplats. Det bör vara lätt för en potentiell användare att hitta information, navigera mellan sidor och förstå vad webbplatsen erbjuder, vad som finns där.
De visuella elementen är exempelvis länkar, knappar, menyer, formulär, textblock, bilder osv. Dessa utsmyckas med färger, typsnitt, storlekar och annan layout för att tilltala användaren och strukturera webbplatsen information.
I slutändan är syftet med webbdesign är att skapa förtroende och kunna behålla sina användare över tid. Och detta görs på olika mätbara sätt.
**Hur:**
Man börjar oftast med att planera layouten och strukturera informationen som ska finnas på webbsidan. Detta kan göras genom att skissa eller designa prototyper och sedan testa den på användare från målgruppen. Användaren ska lätt kunna hitta vad de söker utan att bli överansträngda kognitivt. 
Visuell hierarki används för att skapa tydlighet och framhäva viktiga delar. Detta kan göras dels genom storlek på text, färger som framhäver eller olika mönster (t ex F och Z) att strukturera block-texten i. 
**Varför:**
För att användare ska återvända till applikationen / webbsidan, så är det avgörande med en funktionell och tilltalande design. Den bör vara väl genomtänkt och anpassad till målgruppen man har tänkt att rikta sig till. När användaren lätt hittar den information som eftersöks, så minskar frustration och engagemang ökar. En balanserad och genomarbetad design kan också hjälpa till att skapa en positiv upplevelse vilket i sin tur ökar chanserna att användaren ska rekommendera webbplatsen till andra.

## UD 1.2 UX och användbarhet
**Vad:**
Användbarhet inom UX kallas även Usability. Det handlar om hur enkelt och effektivt en användare kan använda en produkt eller applikation, för ett specifikt mål samt hur tillfredsställande processen var.
Usability finns även definerat som en ISO standard och där beskrivs det utifrån tre mätbara aspekter;
ändamålsenlighet, effektivitet och tillfredsställelse. Dessa tre aspekter mäter om produkten kan utföra sitt syfte (ändamålsenlig), om användaren kan nå sitt mål snabbt och utan problem (om den är effektiv att använda) och om användaren är nöjd med sin upplevelse (tillfredsställande).
**Hur:**
Om man vill uppnå hög användbarhet i applikationens design, så är det viktigt att sätta tydliga mål för detta, t ex att den ska vara lätt att lära sig, lätt att komma ihåg hur man använder, säker och intuitiv. Det är vanligt att mäta detta med användartester där riktiga användare får interagera med en prototyp av produkten. Genom att observera test-användare kan man identifiera problem och förbättra design innan man börjar implementera kod. Att få feedback efter testet är också viktigt så användaren kan förmedla sina spontana känslor kring designen.
Användbarhet påverkas bland annat av färger, storlekar på element, placering av knappar och länkar och andra element användaren behöver interagera med. 
**Varför:**
Genom att ha en hög användbarhet blir produkten mer attraktiv att använda och återkomma till i det långa loppet. Det är viktigt att minska användarens belastning rent kognitivt och att appen är intuitiv att använda, det vill säga att interaktiva element är lätta att spontant hitta utan ansträngning. De är där de ”brukar vara” så att säga.

## UD 1.3 Riktlinjer för användbarhet
**Vad:**
Riktlinjer för användbarhet är ’best practises’ som hjälper till att skapa enkla och intuitiva applikationer. Riktlinjerna fokuserar på att förbättra en användares interaktion med applikationen. Genom att sätta upp mål för användbarhet så har man någonting tydligt att följa genom arbetsprocessen.
**Hur:**
Man kan dels följa ISO standarden för usability, då det ger en väldigt bra grund att stå på. Man kan även se till större globala företags riktlinjer. T ex Google har riktlinjer för användbarhet.
Då säkerställer man att navigationen blir konsekvent och lätt för användaren att känna sig bekväm med.
Man kan dela upp användbarhet inom två typer av designmål. Det ena är ’usability goals’ som innefattar ändamålsenlig, effektivitet, säker och lätt att komma ihåg, som jag nämnde i avsnittet ovanför.
Den andra typen av designmål är ’user experience goals’ och fokuserar på användarens upplevelse. Detta innefattar exempelvis känslomässig respons, nivå av engagemang, undvikande av fel och upptäckbarhet.
Genom att designa för alla målgrupper man har, inklusive användare med särskilda behov som kan behöva läshjälp etc, är också en del av användbarheten och en riktlinje inom tillgänglighet.
**Varför:**
Att följa riktlinjer för användbarhet säkerställer att produkten är tillgänglig och lättanvänd, vilket ökar användarnas tillfredsställelse och minskar risken för frustration och misstag. Genom att implementera dessa riktlinjer ökar chanserna att produkten blir framgångsrik och används på rätt sätt. Riktlinjerna fungerar också som en kvalitetskontroll, vilket innebär att utvecklingsteamet har en uppsättning standarder att följa för att säkerställa att produkten möter förväntningarna och kraven på marknaden. 

## UD 1.4 Prototyping
**Vad:**
Prototyping är ett centralt steg i designprocessen där en grafisk modell eller skiss av appen eller webbplatsen skapas. Prototypen är en förenklad version av det man skapar, vilket gör det möjligt att testa och utvärdera designen utan att behöva programmera hela lösningen. Detta för att undvika att göra om koden om man senare i utvecklingsskedet märker att designen inte fungerar bra.
Det finns olika typer av prototyper och man brukar dela upp det i low-fidelity och high-fidelity.
**Hur:**
Low-fidelity är den enklare formen av prototyper, och det kan vara t ex en handritad skiss på ett papper, en skiss i paint etc. Här är det mest övergripande design, så som vart rutor, menyer, knappar, etc ska vara. 
High-fidelity är de mer avancerade prototyperna som görs i exempelvis Figma, Sketch eller Adobe XD där designers faktiskt kan använda sig av olika typsnitt, färgerpaletter, layouter etc.
Med prototyper så kan man säkerställa att användaren kan förstå vad det är för sorts hemsida, vilken information som finns att hämta, samt enkelt kunna navigera i den.
**Varför:**
Prototyping är viktigt för att tidigt i processen kunna visa kund vad man tänkt sig, för att kunna få löpande feedback från ens målgrupp och därmed kunna identifiera eventuella problem i ett tidigt skede, och därmed undvika kostsamma förändringar senare i projektet.
Prototyperna hjälper till att identifiera designproblem och fokusera på användarvänlighet och tillgänglighet innan kodimplementeringen börjar. Genom att inkludera målgruppen i designprocessen på detta vis, så kan man säkerställa att deras krav och förväntningar möts.

## UD 1.5 Personas och målgruppsanalys
**Vad:**
Personas är fiktiva representationer av användare från målgruppen som skapas utifrån omfattande analys.
Målgruppsanalys är processen att forska, analysera och definiera målgruppen, alltså dom som är mest troliga att köpa och använda slutprodukten.
Personas speglar typiska egenskaper och behov som finns bland målgruppens olika personligheter, och de tas fram bland annat genom att kartlägga marknaden för potentiella användares ålder, inkomstnivå, värderingar, beteenden, tekniska vanor etc.
**Hur:**
Marknadsundersökningar och dataanalys används för att samla information om potentiella användare. 
Utifrån detta kan man bestämma sin målgrupp och då konkretisera genom att göra personas.
När man skapar dessa, så beskriver man olika typer av användare, till exempel en persona som representerar en användare med begränsad teknisk erfarenhet, vilket påverkar designens enkelhet och tydlighet. Genom att definiera användare på detta sätt, kan man anpassa funktioner och navigering för att möta specifika behov hos olika användartyper. 
**Varför:**
Genom att göra målgruppsanalys och skapa personas kan man fokusera på specifika behov hos kommande användares faktiska behov och därmed förbättra deras upplevelse av applikationen eller webbplatsen.
Till exempel varför dom ska använda just denna, vilka prioriteringar som avgör det, vad dom vill få ut av användandet, och om det finns relevant funktionalitet för ändamålet. 
Det hjälper till att lägga fokus på användarens upplevelse under utvecklingens gång. Detta ger en slutprodukt som är väl anpassad till dess målgrupp och ökar dess benägenhet att fortsätta använda appen över tid.

## UD 1.6 Empiriska metoder
**Vad:**
Empiriska metoder är sätten man använder sig av för att skaffa kunskap om marknaden och användare. De används för att samla in data och insikter från verkliga användare genom observation eller mätning, alltså bevis, snarare än att basera sig på teorier och antaganden. Dessa metoder analyseras och används som underlag till exempelvis personas.
När man undersöker marknaden så kan man använda sig av olika empiriska metoder. 
Vissa metoder kan vara kvantitativa och använda sig av mätinstrument som enkäter och befintlig statistik, vilket inkluderar fler personer men är relativt opersonliga, eller så finns det kvalitativa metoder som fokuserar på intervjuer och användartester, vilket inkluderar färre personer, men är mer specifika, tydliga och personliga.
**Hur:**
I kvantitativa undersökningar samlar man in data från en stor användarbas för att kunna urskilja mönster och trender, vilket är användbart för att analysera funktionens (appens) popularitet och när och vart den används till exempel.
Vid kvalitativa metoder så kan man ordna användartester, där kan användare få interagera med applikationens prototyp medan deras reaktioner och beteenden iakttas, studeras och analyseras. Detta kan leda till insikter så som användarens eventuella frustration eller glädje. Uppstår det några problem? Tar det lång tid att navigera till en specifik sida eller går det fort? Väcktes det några känslor under användandet?
Ibland vet inte användaren själv vad de uppskattar eller blir frustrerade av, och därför är det bra att iaktta användartester. 
Vid personliga intervjuer och djupintervjuer är det viktigt att man har en tydlig mall för vilken intervjutyp man vill använda sig av, vilka frågor man ska ställa, omgivningen, samt hur man själv beter sig och på vilket sätt man ställer frågor.
**Varför:**
Empiriska metoder ger verkliga data från verkliga användare, vilket gör dom mer pålitliga än antaganden. Detta är avgörande för att skapa en produkt som på riktigt är användarvänlig och funktionell. Även om designteamet har stor erfarenhet så är det lätt att bli ”hemmablind”, och inte se eventuella problem. 
Genom empiriska metoder så kan designen identifiera områden som kan behöva förbättras.

## UD 1.7 Grundläggande kognitionspsykologi
**Vad:**
Kognitionspsykologi är studien av hur människor uppfattar, bearbetar och använder information. Inom detta område undersöks mentala processer, ofta omedvetna sådana, såsom tänkande, minne, perception, känsla och vilja. Inom UX och UI används det bland annat för att förstår hur användare interagerar med en produkt, det vill säga, hur de reagerar på de visuella och funktionella element som finns, samt hur de bearbetar sina reaktioner och fattar sina beslut. För att återvända till en applikation så behöver användaren tilltalas även på ett omedvetet plan, som en känsla. Detta innebär att man måste anpassa designen till hur människor tänker och handlar rent instinktivt.
**Hur:**
Genom att medvetet skapa en design som tillämpat kognitionspsykologi, så kan det göra att användaren genast känner sig bekant och bekväm med applikationen.
Genom att skapa design som överensstämmer med hur människor generellt fungerar kognitivt, så kan man undvika att överanstränga människors omedvetna process. Konkreta saker man kan applicera är konsekvent design, fokusera enbart på relevant information och undvika annan stimuli som kräver uppmärksamhet. Om man t ex har en färgsättning som inte följer riktlinjerna för kognitionspsykologi, så kan användarens öga överanstränga sig för att urskilja UI-elementen, som de behöver för att interagera med applikationen. Vilket då ger en negativ upplevelse för användaren.
**Varför:**
För att få en applikation som behåller sina användare, alltså får dom att återkomma, så behöver man också tilltala de omedvetna processerna som människan har, och det är därför vi har kognitionspsykologi. För att ha minimal kognitiv belastning. En applikation bör vara intuitiv att använda, och följa detta intuitiva mönster så det inte blir hinder och frustration under användandet.

